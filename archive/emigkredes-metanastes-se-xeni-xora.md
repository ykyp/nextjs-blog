---
title: Εμιγκρεδες (Μεταναστες σε ξενη χωρα)
startDate: 2021-12-20
endDate: 2021-12-20
city: Nicosia
event_image: "/images/uploads/4.jpg"
category: Drama

---
#### ΛΙΓΑ ΛΟΓΙΑ ΓΙΑ ΤΗΝ ΠΑΡΑΣΤΑΣΗ:

Το Σατιρικό Θέατρο παρουσιάζει το έργο Εμιγκρέδες (Μετανάστες σε ξένη χώρα) του Σλάβομιρ Μρόζεκ σε σκηνοθεσία Στέλιου Καυκαρίδη.  
  
Πρόκειται για ένα πικρό, ειρωνικό και βαθιά ανθρώπινο πορτρέτο δύο μεταναστών σε μια μεγαλούπολη. Ο ένας εργάτης, οικονομικός μετανάστης, που έφυγε από την πατρίδα του για να μπορέσει να θρέψει την οικογένειά του, ο άλλος διανοούμενος, πολιτικός εξόριστος και αντιρρησίας του καθεστώτος. Είναι Παραμονή Πρωτοχρονιάς. Για τους ντόπιους μέρα γιορτής. Γι’ αυτούς, απλώς μια άλλη μέρα σε ξένο τόπο. Μόνη τους διέξοδος είναι να μοιραστούν, πότε με χιούμορ, πότε με σκληρότητα, τις μνήμες τους, τα όνειρά τους, την καχυποψία, τους φόβους τους, τις εύθραυστές τους ελπίδες.  
  
«Φυλακισμένοι» σε ένα άθλιο, κλειστοφοβικό υπόγειο, αποκλεισμένοι από την κοινωνία, χωρίς φίλους, προσπαθούν να εκλογικεύσουν το παράλογο της ζωής. Ο ένας ρεαλιστικά και βιωματικά, νοιάζεται μονάχα για την εκπλήρωση των υλικών του αναγκών και την απαραίτητη αποταμίευση που θα του επιτρέψει να επιστρέψει στην πατρίδα του και να χτίσει ένα σπίτι για την οικογένειά του. Ο άλλος, με όρους φιλοσοφίας και γραφής, «χρησιμοποιεί» τον συγκάτοικό του ως αντικείμενο μελέτης για το βιβλίο που θέλει να γράψει και πρεσβεύει την απελευθέρωση από κάθε είδους πνευματική ή υλική σκλαβιά. Δύο εντελώς διαφορετικές κοσμοθεωρίες συγκρούονται και η ψευδαίσθηση για ένα «ευτυχισμένο τέλος» σιγά σιγά ξεθωριάζει.  
  
Όντας ο ίδιος αυτοεξόριστος και μετανάστης, ο Πολωνός δραματουργός, συγγραφέας και σκιτσογράφος Σλάβομιρ Μρόζεκ, ξεδιπλώνει, μέσα από το πάντα επίκαιρό του έργο, τους φόβους, τις αγωνίες και τα αδιέξοδα μιας τεράστιας ομάδας ανθρώπων που διεκδικούν το μεγάλο όνειρο: να ζήσουν ελεύθεροι.

***

#### ΣΥΝΤΕΛΕΣΤΕΣ ΠΑΡΑΣΤΑΣΗΣ

**_Σκηνοθεσία: _**Στέλιος Καυκαρίδης  
**_Σκηνικά/Κοστούμια: _**Άντης Παρτζίλης  
**_Μουσική Επένδυση:_** Μαριάννα Καυκαρίδου  
**_Σχεδιασμός Φωτισμού: _**Βικέντιος Χριστιανίδης  
**_Βοηθός Σκηνοθέτη:_** Κώστας Καντζηλιέρης  
**_Βοηθός Σκηνογράφου: _**Μόνικα Χατζηβασιλείου  
**_Φωτογραφίες: _**Αντρέι Κρουπά  
**_Σχεδιασμός Αφίσας: _**Αντρέας Κωνσταντινίδης  
**_Τrailer παράστασης: _**Γιώργος Σπυρής  
**_Κατασκευή Σκηνικού: _**Γιώργος Χριστιανόπουλος

**_Ηθοποιοί:_** Σπύρος Γεωργίου, Βασίλης Μιχαήλ

***

#### ΠΛΗΡΟΦΟΡΙΕΣ ΠΑΡΑΣΤΑΣΗΣ

**_Ημερομηνίες:_** 20 Δεκεμβρίου 2021  
**_Ώρα:_** 20.30  
**_Τοποθεσία:_** Σατηρικό Θέατρο (Πάνω Σκηνή) 

***

#### ΕΙΣΙΤΗΡΙΑ

**_Τιμή:_** €12  
**_Τηλέφωνα κρατήσεων:_** 22 312940 / 22 421609

Λόγω του περιορισμένου αριθμού διαθέσιμων θέσεων είναι απαραίτητη η προκράτηση και η προαγορά εισιτηρίου.  
  
Στις παραστάσεις είναι απαραίτητη η προσκόμιση και επίδειξη Safe Pass.