---
audience: all
title: Η ΦΩΛΙΑ ΤΟΥ ΚΟΥΚΟΥ
startDate: 2021-11-13
endDate: 2021-12-19
city: NIcosia
event_image: "/images/uploads/ftkposter.jpeg"
category: ''

---
#### ΛΙΓΑ ΛΟΓΙΑ ΓΙΑ ΤΗΝ ΠΑΡΑΣΤΑΣΗ

Η Κεντρική Σκηνή του Σατιρικού παρουσιάζει το εμβληματικό έργο «Η Φωλιά του Κούκου» του Ντέιλ Βάσερμαν σε σκηνοθεσία Νεοκλή Νεοκλέους.

Έργο διαχρονικό, βαθύτατα κοινωνικό και πολιτικό, με συγκινητικές και συγχρόνως τρυφερά κωμικές σκηνές, «Η Φωλιά του Κούκου» στοχάζεται πάνω στη φυλάκιση του πνεύματος και την ισοπέδωση της ξεχωριστής προσωπικότητας του καθενός, θίγοντας άμεσα ένα στοιχείο που σηματοδοτεί την ανθρώπινη ύπαρξη: την διαφορετικότητα και το δικαίωμα σ’ αυτήν. Πρόκειται για ένα άψογο αντισυμβατικό δράμα και μια κραυγή αγωνίας και απόγνωσης ενάντια σε οποιαδήποτε μορφή καταπίεσης και βίας, όπου οι άνθρωποι μετατρέπονται σε αντικείμενα, όπου η ελεύθερη βούληση καταστρατηγείται και νομιμοποιείται κάθε μορφή σωματικού και ψυχολογικού βιασμού.

«Η Φωλιά του Κούκου» εκτυλίσσεται σε μια ψυχιατρική κλινική στην οποία κυριαρχεί ένα τρομακτικά ισοπεδωτικό και βίαιο κατεστημένο. Η κατάχρηση εξουσίας και η χειραγώγηση εκφράζεται στο πρόσωπο της προϊσταμένης - τυράννου της κλινικής, νοσοκόμας Ράτσεντ, η οποία ακρωτηριάζει ηθικά και κοινωνικά τους ασθενείς, τους διαλύει την προσωπικότητα τους και τους αφαιρεί το όποιο δικαίωμα στην ελευθερία. Η εισαγωγή όμως του χαρισματικού Ράνταλ ΜακΜέρφι στην κλινική θα αναστατώσει την φαινομενική ηρεμία και θα ξεσηκώσει τους άλλους ασθενείς για να διεκδικήσουν την ελευθερία τους και το δικαίωμα να έχουν λόγο για την ζωή και την υγεία τους.

Η σύγκρουση του ΜακΜέρφι με τη νοσοκόμα Ράτσεντ θα είναι αναπόφευκτη και ένας αδυσώπητος πόλεμος θα ξεσπάσει ανάμεσά τους. Ένας πόλεμος μεταξύ της ανθρωπιάς της ελευθερίας και της ανείπωτης σκληρότητας της τυφλής εξουσίας.

Η παράσταση του Σατιρικού Θέατρου πραγματεύεται το δικαίωμα στην επιθυμία και το πόσο καταστροφική είναι για την ανθρώπινη φύση η σκληρή καταπίεση, ο κοινωνικός ρατσισμός και η καταστολή της προσωπικότητας.

Στόχος της να επικοινωνήσει με το κοινό την ανάγκη του ανθρώπου για αντίσταση και την άρνηση του να συμβιβαστεί με τις όποιες εντολές τον υποβιβάζουν και τον χειραγωγούν, αφαιρώντας του την ελευθερία της ύπαρξης του. Ο άνθρωπος με την δύναμη της θέλησης του και το πείσμα του μπορεί να φέρει την επανάσταση και την αλλαγή, όχι μόνο σε προσωπικό αλλά και σε κοινωνικό επίπεδο.

Το έργο «Η Φωλιά του Κούκου» (One Flew Over the Cuckoo’s Nest) γράφτηκε από τον Ντέιλ Βάσερμαν το 1963 και είναι βασισμένη στο κλασικό μυθιστόρημα του Κέν Κέσεϊ. Πρωτοανέβηκε στο Μπρόντγουεϊ το 1963, έγινε κινηματογραφική ταινία το 1975 με πρωταγωνιστή τον Τζακ Νίκολσον και κέρδισε 5 Όσκαρ. Στο Σατιρικό θέατρο ανέβηκε για πρώτη φορά το 1998, με το Στέλιο Καυκαρίδη στο ρόλο του ΜακΜέρφι.

***

#### ΣΥΝΤΕΛΕΣΤΕΣ ΤΗΣ ΠΑΡΑΣΤΑΣΗΣ

**_Σκηνοθεσία:_**Νεοκλής Νεοκλέους  
**_Μετάφραση:_** Μαριάννα Καυκαρίδου  
**_Σκηνικά:_** Σάββας Μυλωνάς  
**_Κοστούμια:_** Ρέα Ολυμπίου  
**_Μουσική:_** Αλέξης Μελετίου  
**_Σχεδιασμός Φωτισμού:_** Βικέντιος Χριστιανίδης  
**_Οπτική Επικοινωνία:_** Λέανδρος Ταλιώτης  
**_Σχεδιασμός Αφίσας:_** Νεόφυτος Αβραάμ  
**_Φωτογραφίες:_** Σάββας Μυλωνάς  
**_Κατασκευή Σκηνικού:_** Γιώργος Χριστιανόπουλος

**_ΠΑΙΡΝΟΥΝ ΜΕΡΟΣ ΟΙ ΗΘΟΠΟΙΟΙ_**

Βασίλης Μιχαήλ, Μαριάννα Καυκαρίδου, Σπύρος Γεωργίου, Νεοκλής Νεοκλέους, Αντρέι Κρουπά, Παναγιώτης Κυριάκου, Ανδρέας Ρόζου, Ιωάννα Μαραγκού, Στέφανος Κασάπης, Πόλυς Χατζηκώστα, Μιχάλης Αναγιωτός, Ανδρομάχη Περατίτη, Μιχάλης Παπέττας, Λούκας Προκοπίου.

Η παράσταση είναι αφιερωμένη στο Βλαδίμηρο Καυκαρίδη που έφυγε από τη ζωή στις 3 Νοεμβρίου 1983.

***

#### ΠΛΗΡΟΦΟΡΙΕΣ ΠΑΡΑΣΤΑΣΗΣ

**_Ημερομηνίες:_** Κάθε Σάββατο στις 8.30μ.μ. και Κυριακή στις 6.30μ.μ. μέχρι 19 Δεκεμβρίου

***

#### ΕΙΣΙΤΗΡΙΑ

**_ΕΙΣΟΔΟΣ:_** €15 | €12 (μαθητές, φοιτητές, συνταξιούχοι)

**_Πληροφορίες/Κρατήσεις:_** ΣΑΤΙΡΙΚΟ ΘΕΑΤΡΟ 22312940 – 22421609

Email: satiriko.tameio@cytanet.com.cy

Λόγω του περιορισμένου αριθμού διαθέσιμων θέσεων είναι απαραίτητη η προκράτηση και η προαγορά εισιτηρίου.

Στις παραστάσεις είναι απαραίτητη η προσκόμιση και επίδειξη Safe Pass (Πιστοποιητικό εμβολιασμού ή νόσησης, αρνητικής εργαστηριακής εξέτασης (PCR) ή εξέτασης ταχείας ανίχνευσης αντιγόνου (RAPID TEST) 72 ωρών.

Στις παραστάσεις θα τηρούνται αυστηρά όλα τα ενδεικνυόμενα μέτρα προστασίας. Οι θεατές παρακαλούνται να προσέλθουν έγκαιρα στο θέατρο και να έχουν έτοιμα τα σχετικά πιστοποιητικά προς αποφυγή συνωστισμού. Η είσοδος δεν θα επιτραπεί σε όσους δεν προσκομίσουν τα απαραίτητα έγγραφα.