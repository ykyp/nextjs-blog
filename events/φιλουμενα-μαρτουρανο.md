---
title: ΦΙΛΟΥΜΕΝΑ ΜΑΡΤΟΥΡΑΝΟ
startDate: 2022-02-18
endDate: 2022-03-27
city: Nicosia
event_image: "/images/uploads/pq3a8211.jpg"
cover_image: "/images/uploads/pq3a8081.jpg"
category: Drama, Comedy
gallery_1: "/images/uploads/pq3a8370.jpg"
gallery_2: "/images/uploads/pq3a8142.jpg"
gallery_3: "/images/uploads/pq3a8175.jpg"
extended: false

---
#### ΛΙΓΑ ΛΟΓΙΑ ΓΙΑ ΤΗΝ ΠΑΡΑΣΤΑΣΗ

Η Κεντρική Σκηνή του ΘΟΚ παρουσιάζει από τις 18 Φεβρουαρίου 2022 τη Φιλουμένα Μαρτουράνο του Εντουάρντο Ντε Φιλίππο, σε σκηνοθεσία Μαγδαλένας Ζήρα, ένα έργο-κόσμημα του σύγχρονου παγκόσμιου ρεπερτορίου, μια γλυκόπικρη κωμωδία που εξακολουθεί να γράφει, δεκαετίες τώρα, τη δική της λαμπρή ιστορία στις θεατρικές σκηνές ολόκληρου του κόσμου και δεν έχει πάψει να προσφέρει μοναδικές συγκινήσεις στους θεατές, όπου κι αν παίζεται.

Γραμμένη στα 1946, η Φιλουμένα Μαρτουράνο κατέχει προεξάρχουσα θέση στη δραματουργία του Ιταλού κωμωδιογράφου, ως ένα ιδιαίτερο δείγμα νεορεαλισμού στο οποίο συμπυκνώνεται μια ολόκληρη εποχή.

Το έργο μάς μεταφέρει στη Νάπολη, όπου η Φιλουμένα, μια πρώην πόρνη, διεκδικεί τη θέση που της αξίζει μέσα στο σπίτι και στη ζωή του Ντομένικο, ενός πλούσιου εμπόρου, έπειτα από αρκετά χρόνια κοινού βίου. Οι ταπεινώσεις που υφίσταται και η συσσωρευμένη της πίκρα την αναγκάζουν να ακολουθήσει μια παλιά, δοκιμασμένη συνταγή και να παίξει το τελευταίο της χαρτί. Η Φιλουμένα βγαίνει πρόσκαιρα κερδισμένη, καθώς, όταν η αλήθεια αποκαλυφθεί, ο Ντομένικο προσπαθεί να απαλλαγεί από αυτήν.

Στο τέλος, όμως, ένα μυστικό ανατρέπει τις ισορροπίες και αλλάζει άρδην τα δεδομένα. Μια σύγκρουση ανάμεσα σε δύο κόσμους, ένα ταξίδι προς την αναζήτηση της ευτυχίας με όχημα τη σπαρταριστή και συνάμα τρυφερή, ρομαντική γλώσσα του συγγραφέα.

Έχοντας στο πλάι της ένα σύνολο καταξιωμένων ηθοποιών της νέας και της παλαιότερης γενιάς, η Μαγδαλένα Ζήρα συλλαμβάνει τη λαϊκή σπιρτάδα του έργου, αναψηλαφώντας τη ναπολιτάνικη ατμόσφαιρά του, ενώ δεν λείπουν και οι σύγχρονες αναφορές. Την πληθωρική ηρωίδα ερμηνεύει η ηθοποιός Αννίτα Σαντοριναίου, που επιστρέφει στον ΘΟΚ μετά από έξι χρόνια.

***

#### ΣΥΝΤΕΛΕΣΤΕΣ ΠΑΡΑΣΤΑΣΗΣ:

**_Μετάφραση:_** Ερρίκος Μπελιές  
**_Σκηνοθεσία:_** Μαγδαλένα Ζήρα  
**_Σκηνικά-Κοστούμια:_** Έλενα Κατσούρη  
**_Μουσική:_** Αντώνης Αντωνίου  
**_Κίνηση:_** Φώτης Νικολάου  
**_Σχεδιασμός φωτισμών:_** Γεώργιος Κουκουμάς  
**_Βοηθός σκηνοθέτιδας:_** Βάρσια Αδάμου  
**_Φωτογραφίες:_** Δημήτρης Βαττής

**_Παίζουν:_** Έλενα Δημητρίου, Θανάσης Δρακόπουλος, Κώστας Καζάκας, Βαλεντίνος Κόκκινος, Ανδρέας Κούτσουμπας, Διομήδης Κουφτερός, Αντρέας Παπαμιχαλόπουλος, Ιωάννα Παπαμιχαλοπούλου, Γιώργος Μουαΐμης, Αννίτα Σαντοριναίου, Ιωάννα Σιαφκάλη, Αυγουστίνα Στυλιανού

***

#### ΠΛΗΡΟΦΟΡΙΕΣ ΠΑΡΑΣΤΑΣΗΣ

ΛΕΥΚΩΣΙΑ

**_Πρεμίερα:_** 18 Φεβρουαρίου 2022

**_Τακτικές παραστάσεις:_** Παρασκευή, Σάββατο και Κυριακή

**_Ώρα έναρξης:_** Παρασκευή και Σάββατο στις 20:30 / Κυριακή στις 18:00

**_Τοποθεσία:_** [Θέατρο ΘΟΚ, Κεντρική Σκηνή Αίθουσα Εύης Γαβριηλίδης](https://www.google.com/maps/place/Cyprus+Theater+Organization+-+THOC/@35.1680858,33.3531578,17z/data=!3m1!4b1!4m5!3m4!1s0x14de17569777d68d:0x33fb94a8e5a98a1f!8m2!3d35.1680605!4d33.3552834 "Θεατρο ΘΟΚ - Κεντρική Σκήνη")

Η παράσταση θα περιοδεύσει και σε άλλες πόλεις τους μήνες Μάρτιο και Απρίλιο. Οι ημερομηνίες θα ανακοινωθούν αργότερα.

***

#### ΕΙΣΙΤΗΡΙΑ

**Τιμές εισιτηρίων:**

* €12
* €6 (άνεργοι, συνταξιούχοι, πολύτεκνοι με την επίδειξη του αντίστοιχου αποδεικτικού εγγράφου και άτομα κάτω των 25 ετών με την επίδειξη πολιτικής ταυτότητας)

**Προπώληση / Κρατήσεις:**

* Ηλεκτρονικά απο την ιστοσελίδα του [ΘΟΚ ](https://www.thoc.org.cy/event/filoymena-martoyrano,4685,229,el,shows "ΘΟΚ")
* Ταμείο Θεάτρου ΘΟΚ, τηλ. 77772717 (Τρίτη-Κυριακή 10:00-13:30 & 16:00-18:00)