---
title: ΕΛΕΝΗ ΤΟΥ ΕΥΡΙΠΙΔΗ
startDate: 2022-07-29
endDate: 2022-07-30
city: Limassol
event_image: "/images/uploads/eleni_4.jpg"
cover_image: ''
gallery_images:
- "/images/uploads/eleni_13.jpg"
- "/images/uploads/eleni_12.jpg"
- "/images/uploads/eleni_11.jpg"
- "/images/uploads/eleni_10.jpg"
- "/images/uploads/eleni_9.jpg"
- "/images/uploads/eleni_8.jpg"
- "/images/uploads/eleni_7.jpg"
- "/images/uploads/eleni_6.jpg"
- "/images/uploads/eleni_5.jpg"
- "/images/uploads/eleni_3.jpg"
- "/images/uploads/eleni_2.jpg"
- "/images/uploads/eleni_1.jpg"
category: Tragedy, Satire, Comedy
extended: false
critic_link: ''
critic_title: ''
critic_p: ''
theatres: []
gallery_1: ''
gallery_2: ''
gallery_3: ''

---
#### ΛΙΓΑ ΛΟΓΙΑ ΓΙΑ ΤΗΝ ΠΑΡΑΣΤΑΣΗ

**Η παράσταση που συγκέντρωσε διθυραμβικές κριτικές πέρσι το καλοκαίρι στην Ελλάδα από το Κρατικό Θέατρο Βορείου Ελλάδος φιλοξενείται στο Διεθνές Φεστιβάλ Αρχαίου Ελληνικού Δράματος.**

Το Κρατικό Θέατρο Βορείου Ελλάδος επανέρχεται -μετά από τρία χρόνια- στο Φεστιβάλ και παρουσιάζει την «Ελένη» του Ευριπίδη, σε μια πολύχρωμη γιορτή ειρήνης και ταυτόχρονα ένα γοητευτικό παιχνίδι αντίθεσης ανάμεσα στο «φαίνεσθαι» και στο «είναι». Η ευρηματική μετάφραση, η σκηνοθετική μαεστρία, η αισθητική, οι εξαιρετικές ερμηνείες των πρωταγωνιστών και του Χορού, και η αίσθηση που δημιούργησαν συντελεστές και ηθοποιοί προκάλεσαν διθυραμβικά σχόλια το περασμένο καλοκαίρι στην Ελλάδα, καθώς μέσα από τη σκηνική παρουσίαση του έργου του Ευριπίδη, αναδείχτηκε σε μέγιστο βαθμό το βαθύτερο αντιπολεμικό μήνυμα του ποιητή της αρχαιότητας.

Γραμμένη λίγο μετά τη συντριπτική ήττα των Αθηναίων στη Σικελική Εκστρατεία, η Ελένη του Ευριπίδη, διακρίνεται, ως έργο, τόσο για τον αντιπολεμικό χαρακτήρα του όσο και για την ανάδειξη αρετών όπως η δύναμη του όρκου και η ευφυΐα, που προσωποποιούνται στη μορφή της κεντρικής ηρωίδας. Αντλώντας από την εκδοχή του μύθου που δημιούργησε ο λυρικός ποιητής Στησίχορος και όχι από την ομηρική, ο Ευριπίδης παρουσιάζει τον Τρωικό Πόλεμο σαν μια σφαγή που έγινε για χάρη ενός «ειδώλου» και όχι για μια πραγματική γυναίκα.

Η Ελένη που σχεδόν καταχρηστικά ταξινομείται ως «τραγωδία», διακρίνεται επίσης για τα κωμικά της στοιχεία. Η παραγωγή του ΚΘΒΕ αναδεικνύει τα στοιχεία αυτά μέσα από μια ευφάνταστη σκηνοθετική προσέγγιση, δημιουργώντας μια ατμόσφαιρα εορταστική, μια αντιπολεμική σύρραξη επί σκηνής.

**«Στην Τροία δεν πήγα εγώ, μόνο το όνομά μου»**

«Ο 5ος αιώνας π.Χ. οσονούπω τελειώνει. Τελειώνει ο «χρυσούς αιών» του «κλεινού άστεως». Η Αθήνα ολοκληρώνει μια διαδρομή που την οδήγησε από τους ιδρυτικούς θριάμβους στον Μαραθώνα και τη Σαλαμίνα εναντίον των Περσών και την ακτινοβολία της εποχής του Περικλή στον Πελοποννησιακό πόλεμο, τον φονικό λοιμό και την καταστροφή στην Σικελία, προϊόν της γοητείας του Αλκιβιάδη. Ο Ευριπίδης γράφει την «Ελένη», μια αντιτραγική τραγωδία, μια κωμικοτραγωδία όπως αναφέρει ο σκηνοθέτης Βασίλης Παπαβασιλείου, την επαύριο της πανωλεθρίας στη Σικελία. Δεν είναι τυχαίο ότι λίγα χρόνια πριν ο Σικελός σοφιστής Γοργίας έχει αφήσει άναυδο το αθηναϊκό κοινό με το κείμενό του «Ελένης εγκώμιον». Είναι ο τρίτος και φαρμακερός μετά τον Στησίχορο και τον Ηρόδοτο, που τεκμηριώνει με τον τρόπο του, ότι οι Έλληνες, η ένωσή τους δηλαδή, γεννήθηκε από το είδωλο μιας γυναίκας· ότι οι Έλληνες ενώθηκαν χάρη «σ’ ένα πουκάμισο αδειανό» που λέει ο σύγχρονός μας ποιητής σε «μιαν Ελένη». Όλοι οι πόλεμοι χρειάζονται τον εξωραϊσμό ενός προσχήματος για να πυροδοτηθούν. Είτε το επίδικο αντικείμενο λέγεται Τροία, είτε Σικελία, η κατακτητική μηχανή χρειάζεται πάντα «ένα πουκάμισο αδειανό», «μιαν Ελένη» για να πάρει μπρος, ένα όνομα που βαφτίζεται κίνητρο. Τα αποτελέσματα είναι αναπόφευκτα κωμικοτραγικά.

***

#### ΣΥΝΤΕΛΕΣΤΕΣ ΠΑΡΑΣΤΑΣΗΣ

**_Μετάφραση:_** Παντελής Μπουκάλας  
**_Σκηνοθεσία:_** Βασίλης Παπαβασιλείου  
**_Συνεργάτης σκηνοθέτης/Δραματουργία:_** Νικολέτα Φιλόσογλου  
**_Σκηνικά/Κοστούμια:_** Άγγελος Μέντης  
**_Μουσική:_** Άγγελος Τριανταφύλλου  
**_Χορογραφία:_** Δημήτρης Σωτηρίου  
**_Σχεδιασμός φωτισμών:_** Λευτέρης Παυλόπουλος  
**_Ενορχήστρωση/Μουσική διδασκαλία:_** Γιώργος Δούσος  
**_Μουσική διδασκαλία:_** Χρύσα Τουμανίδου  
**_Βοηθός σκηνοθέτη:_** Άννα-Μαρία Ιακώβου  
**_Βοηθός σκηνογράφου/ενδυματολόγου:_** Έλλη Ναλμπάντη  
**_Βοηθός χορογράφου:_** Σοφία Παπανικάνδρου  
**_Οργάνωση παραγωγής:_** Αθανασία Ανδρώνη  
**_Οδηγός σκηνής:_** Μαρίνα Χατζηϊωάννου

**_Διανομή:_** Έμιλυ Κολιανδρή (Ελένη), Θέμης Πάνου (Μενέλαος), Αγορίτσα Οικονόμου (Θεονόη), Γιώργος Καύκας (Θεοκλύμενος), Έφη Σταμούλη (Γερόντισσα), Δημήτρης Κολοβός (Αγγελιoφόρος A’), Άγγελος Μπούρας (Αγγελιoφόρος B’), Δημήτρης Μορφακίδης (Τεύκρος), Παναγιώτης Παπαϊωάννου (Θεράπων), Νικόλας Μαραγκόπουλος, Ορέστης Παλιαδέλης (Διόσκουροι)

**_Χορός:_** Νεφέλη Ανθοπούλου, Σταυρούλα Αραμπατζόγλου, Λουκία Βασιλείου, Μομώ Βλάχου, Ελένη Γιαννούση, Ηλέκτρα Γωνιάδου, Νατάσσα Δαλιάκα, Χρύσα Ζαφειριάδου, Σοφία Καλεμκερίδου, Αίγλη Κατσίκη, Άννα Κυριακίδου, Κατερίνα Πλεξίδα, Μαριάννα Πουρέγκα, Φωτεινή Τιμοθέου, Χρύσα Τουμανίδου

**_Μουσικοί επί σκηνής:_** Γιώργος Δούσος (φλάουτο, κλαρίνο, σαξόφωνο, καβάλ), Δάνης Κουμαρτζής (κοντραμπάσο), Θωμάς Κωστούλας (κρουστά), Παύλος Μέτσιος (τρομπέτα, ηλεκτρική κιθάρα), Χάρης Παπαθανασίου (βιολί), Μανώλης Σταματιάδης (πιάνο, ακορντεόν)

***